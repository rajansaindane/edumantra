ग्राफिक डिझायनिंग
ग्राफिक डिझायनिंग हा शब्द आज आपल्या जीवनात परवलीचा शब्द बनला आहे. मोबाईल आणि संगणकाच्या या युगात आपण विविध कारणासाठी सहजच ग्राफिक डिझायनिंग चा उपयोग करत असतो. हा वापर मर्यादित स्वरूपाचा किवा त्यापेक्षा वेगळा असू शकतो ते प्रत्येक व्यक्तीवर अवलंबून असते. मुळात ग्राफिक म्हणजे काय असा प्रश्न कोणाला विचारला तो सहजच उत्तर दिले ग्राफिक म्हणजे चित्र किंवा कोणत्याही पडद्यावर दिसणारे किंवा कागदावर छापलेले काहीही म्हणजे ग्राफिक. आपला असा जर समज असेल तर ग्राफिक तो फार माफक आहे हे लक्षात घ्या. ग्राफिक या संकल्पनेची व्याप्ती प्रचंड मोठी आहे. माहिती तंत्रज्ञानाच्या युगात ग्राफिक्स हे व्हिज्युअल कम्युनिकेशन म्हणजे दृश्य संभाषणच आहे. म्हणजे एक प्रकारे हे देखील संप्रेषण करण्यासाठी वापरले जाणारे कलात्मक तंत्रज्ञान आहे. ग्राफिक्स म्हणजे चित्र-फोटो-अक्षरे-शब्द-वाक्य यांच्या विचार करून सृजनशील रीतीने निर्माण केलेलं संवादाचे साधन.
हजारो शब्द वापरून तुम्ही जे व्यक्त करू शकत नाही ते तुम्हाला एका ग्राफिक्सच्या माध्यमातून सांगता येते. ग्राफिक्स डिझायनर हा काही केवळ चित्रे रेखाटणारा किंवा संगणकावर चित्रे काढणारा चित्रकार नसतो तर तो व्हिज्युअल संप्रेषणाचा तंत्रज्ञ देखील असतो. इथे कलात्मक दृष्टीकोनाबरोबर उत्तम तंत्रज्ञानाची जोड द्यावी लागते. आपले ग्राफिक्स कोणत्या माध्यमात वापरायचे आहे त्याचे स्वरूप काय याचा विचार करून त्याचे तंत्र वापरावे लागते. एका चांगल्या ग्राफिक डिझायनर कडे चित्र रेखाटन, रचना-आराखडा, मुद्रणशैली, अक्षर जुळणी, आकृत्याची निर्मित आणि छायाचित्रण यांचे उत्तम ज्ञान असणे आवश्यक असते. ग्राफिक्स म्हणजे कलेचा विज्ञान तंत्रज्ञानाशी झालेला संगम आहे. याचाच परिणाम असा आहे ज्यातून रोजगार, नोकरी, करीयर आणि व्यावसायिक संधी निर्माण होत आहेत.
अनेकदा ग्राफिक्सचा संबध चित्र आणि चित्रकलेशी जोडला जातो हे सत्य असले तरी संपूर्ण सत्य नाही. अनेक असे ग्राफिक्स डिझायनर आहेत ज्याचे कलात्मक किंवा चित्रकलेचे ज्ञान अत्यंत अल्प म्हणजे नाहीच्या बरोबर आहे. तंत्राचा उत्तम वापर करून दृश्य साधन निर्माण करण्याची क्षमता आली कि वेगवेगळ्या संदर्भाच्या आधारे तुम्ही उत्तम ग्राफिक्स निर्माण करू शकता. केवळ चित्रकला चांगली नाही म्हणून तुम्हाला या क्षेत्राकडे दुर्लक्ष करण्याचे काही एक कारण नाही.
साध्या फोटोला ग्राफिक्सच्या माध्यमातून आकर्षक करण्यापासून वर्तमानपत्रापर्यंत, मोडेलिंग उद्योगापासून फॅशन उद्योगापर्यंत, चांगल्या नोकरी पासुन कमी भांडवलात सुरु करता येईल अश्या स्वतःच्या व्यवसायापर्यंत सर्वच माध्यमातून तुम्ही एक ग्राफिक्स डिझायनर म्हणून चांगली सुरवात करू शकता. जाहिरात क्षेत्र तर ग्राफिक्स तंत्रज्ञानाच्या जीवावरच चालते. आजचे युग हे सादरीकरणाचे युग आहे. जो व्यक्ती स्वतःला किंवा स्वतःच्या उद्योगाला उत्तम प्रकारे सादर करतो त्यालाच त्याच्या क्षेत्रात उत्तम यशाची खात्री असते. या सादरीकरणासाठी ग्राफिक्स सोडून दुसरा पर्यायच नाही म्हणजे जगातल्या प्रत्येक उद्योगाला या ग्राफिक्स तंत्रज्ञानाची गरज आहे त्यातूनच ग्राफिक्स डिझायनर ची गरज हि अपरिहार्य आहे. अश्या सादरीकरनासाठी माध्यमेदेखील अनेक उपलब्ध आहेत.
कोणत्याही प्रिंट किंवा डिजिटल माध्यमातून प्रकाशित होणाऱ्या साधनाला ग्राफिक्स लागते. त्याची सुरवात अगदी त्याचा आराखडा तयार करण्यापासून होते. मग निर्मिती होताना रचना, रंग संगती, आकार, सादरीकरणाचे माध्यम या सर्वाचा विचार होतो. अगदी पत्रकापासून – वर्तमान पत्र –साप्ताहिके, नियतकालिके आणि वेब/डिजिटल बेस प्रेसेंटेशन पर्यंत सर्वच प्रसिद्धी माध्यमामध्ये ग्राफिक्स शिवाय पर्याय उरत नाही. पूर्वी ग्राफिक हे केवळ द्विमितीय असायचे आता ते त्रिमितीय स्वरुपात हि करता येते. दिवसेदिवस हे तंत्रज्ञान प्रगती आणि सुधारणा करत आहे.
उत्तम कलात्मक ज्ञान, तंत्रकुशलता आणि जगाच्या तुलनेत कमी निर्मिती खर्च यामुळे भारताकडे जग एका आशावादाने पाहते. भारत जगाचे ग्राफिक्स आगर बनू शकते. उत्तम कौशल्य विकसित मनुष्यबळाची गरज असल्याने या क्षेत्रातील शिक्षण आणि प्रशिक्षण एक कळीचा मुद्दा आहे.
गेल्या काही वर्षात या क्षेत्राची वाढत चाललेली भरारी म्हणून जीडी आर्टस्, बी.एफ.ए. फाईन आर्ट्स या अभ्यासक्रमात ग्राफिक्सचा समावेश केल्याचे सर्वांच्या लक्षात येईल. खरे तर या क्षेत्रातील ज्ञान आणि कौशल्य तुमचे करीयर घडवते त्यासाठी तुमच्या विशेष शैक्षणिक पात्रतेची गरज नाही त्यामुळे अगदी घरी बसून तुम्ही प्रयत्न करत माहिती गोळा करून यातील ज्ञान आणि कौशल्ये आत्मसात केली तरी चालते. मोठ्या प्रमाणावर या क्षेत्रातील शिक्षण हे खाजगी शिक्षण संस्था मधून  उपलब्ध असल्याने दहावी नंतर कोठेही आपण सहज प्रवेश घेऊ शकता. केंद्र आणि राज्य सरकारच्या कौशल्य विकास अभ्यासक्रमात ग्राफिक्स या विषयांचे कोर्सेस अंतर्भूत आहेत त्यासार्वासाठी किमान शैक्षणिक पात्रता हि दहावी पास अशी आहे. दहावी नंतर कला क्षेत्रातला फौंडेशन कोर्स करून नंतर ग्राफिक्स तंत्रज्ञान शिकले तरी त्याचा फायदाच होतो.
बारावी नंतर अनेक विद्यापीठामध्ये या क्षेत्रातील डिग्री करता येते. नॅशनल इन्स्टिट्यूट ऑफ डिझायनिंग मध्येही या विषयावरील पदवी उपलब्ध आहे. मोठ्या प्रमाणावर ग्राफिक्स क्षेत्रात खाजगी उद्योग क्षेत्र अधिक नाही तर पूर्णपणे मालकी हक्काने चालविले जात असल्याने येथे नोकरी देणारा तुमची शैक्षणिक पात्रता न पाहता या क्षेत्रातील तुमचे कौशल्य पाहत असतो त्यामुळे तुम्हाला या क्षेत्रात उत्तम करीयर करण्यासाठी दहावी नंतर लगेच सुरवात करणे हिताचे असते. जेणे करून पदवी पर्यंतच्या पाच वर्षात तुमच्या ज्ञान आणि कौशल्याचा भरपूर विकास झालेला असतो. कौशल्य विकास कार्यक्रम आणि विद्यापीठ स्तरावर हे अभ्यासक्रम उपलब्ध झाल्यामुळे या क्षेत्रातील शिक्षण फार खर्चीकहि राहिलेले नाही.
कोणत्याही शाखेची पदवी असलेला विद्यार्थी देखील या क्षेत्रात खाजगी अथवा सरकारी कौशल्य विकास अभ्यासक्रमाच्या माध्यमातून करीयर करु शकतो.
रोजगाराच्या भावी काळात उपलब्ध होणाऱ्या प्रचंड संधी आणि सध्या या क्षेत्रातील उपलब्ध मनुष्यबळ पाहता या क्षेत्रात प्रत्येक व्यक्तीला आपले करियर अधिक यशस्वी करता येणार आहे.
संतोष रासकर,
संचालक,
सृजन कॉलेज ऑफ डिझाईन
पुणे
९८९०१८०१२३
www.srajan.in

