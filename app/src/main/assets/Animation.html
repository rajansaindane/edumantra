टॉम-जेरी, मिकी माउस पासून सिंदबाद पर्यत, अलिफ लैला मधील सिकंदर पासून नार्निया मधील अझलन पर्यंत वा कुन्फू पांडा मधील मार्शल आर्ट करणारा पांडा पासून फायन्डींग निमो मधील निमो पर्यत या सर्वांचीच एक वेगळीच भुरळ प्रत्येकालाच पडलेली आहे. हि यादी खरेतर खूप मोठी आहे आणि ती मोठी असून देखील यातील प्रत्येकच प्रत्येकाचा आवडता आहे. भाषा, प्रांत अश्या सर्वच मर्यादा ओलांडत हे सगळी पात्रे आपल्या पर्यंत पोहचली आहेत.  ती जणू आपल्यातलीच आहेत इतका त्यांच्याविषयी जिव्हाळा आपल्याला वाटतो. हिच जादू आहे अॅनिमेशन नावाच्या कलात्मक  विश्वाची.
अॅनिमेशन म्हटले कि आपल्याला जरी केवळ कार्टून चित्रपट आणि जाहिराती आठवत असले तरी संगणकाच्या युगात ते संपूर्ण सत्य नाही. संगणकाच्या युगात अॅनिमेशनच्या कक्षा प्रचंड रुंदावलेल्या आहेत. आज अॅनिमेशन हि संकल्पना प्रत्येक उद्योग जगताची निकड बनली आहे. संगणकाच्या या युगात विज्ञान, तंत्रज्ञान, शिक्षण, आरोग्य शास्त्र, वाहन उद्योग, स्थापत्य अश्या सर्वच उद्योगामध्ये अॅनिमेशनला दुसरा पर्याय नाही. या सर्वच क्षेत्रांना आपल्या आपल्या सादरीकरणासाठी अॅनिमेशन गरज लागत आहे.
भारतात या उद्योगाने फार मोठ्या प्रमाणात आघाडी घेतली असून ज्या काळात अॅनिमेशन हा उद्योग भारतात रुजला तो काळ होता जागतिक आर्थिक मंदीचा. स्वाभाविकच जगाच्या दृष्टीने भारतात असलेले मनुष्यबळ अधिक मोलाचे ठरत होते कारण भारतीय मनुष्यबळाच्या आधारे काम केल्यास उत्पादन खर्च कमी होत असे त्यातून सुरु झालेल्या कामातून पुढे असे लक्षात आले कि भारतीय मनुष्यबलामुळे केवळ खर्च कमी होत नाहीत तर भारतीय मनुष्यबळ अधिक चांगले काम करू शकते. हे लक्षात येताच भारत जगाचे अॅनिमेशनचे केंद्र बनू लागला. जग भरातल्या कामाचा ओघ भारतीय अॅनिमेशन उद्योगाकडे धाव घेऊ लागला. आता मनुष्यबळाची कमतरता भासू लागली आणि ती पुढील दहा वर्षे तरी भासत राहील असे सध्याचे चित्र आहे.
मुळात कलेचे क्षेत्र करियर साठी निवडले पाहिजे हा समज  भारतीय समाजात तितका रुजलेला नाही. त्यातून अॅनिमेशन म्हणजे नवे काही तरी आहे त्याला पारंपारिक कलेची स्पर्धा आहेच ना. पारंपारिक कलेच्या क्षेत्रात काम करणार्यांना अॅनिमेशन या क्षेत्राची महतीच मान्य नसते. त्यामुळे या क्षेत्राकडे अनेक जन संधी असूनही पाठ फिरवतात. असे जरी असले तरी अॅनिमेशन क्षेत्राची होत असलेली वाढ पाहता या क्षेत्रात नक्कीच करियर अधिक खात्रीशीर असते असे म्हणायला हरकत नाही.
अॅनिमेशन म्हणजे काय? या प्रश्नाला अनेक प्रकारे उत्तरे देता येतील. एका वाक्यात याचे उत्तर अशक्यच आहे पण जगात जे काही शक्य अशक्य आहे ते सर्व काही सादर करण्याचे माध्यम म्हणजे अॅनिमेशन. या अॅनिमेशन चे क्लासिकल किंवा ट्रडिशनल अनिमेशन, टू डी अॅनिमेशन, थ्री डी अॅनिमेशन, मोशन ग्राफिक्स, स्टोप मोशन अॅनिमेशन असे मुख्य प्रकार आहेत. याशिवाय इतरही काही प्रकार आहेत परंतु आपण करीयरच्या अंगाने अॅनिमेशन  या विषयाकडे पाहत असल्याने त्याच विषयांवर चर्चा करूयात. ज्यामध्ये क्लासिकल अॅनिमेशन म्हणजे हाताने काढलेल्या अनेक चित्रांचा समूह एका मागोमाग एक अश्या रीतीने सादर केला जातो कि त्यामध्ये पाहणाऱ्याला हि चित्रे हलत असल्याचा भास होतो. क्लासिकल अॅनिमेटर बनण्यासाठी तुमची चित्रकला निश्चित चांगली असणे आवश्यक असते. stop मोशन अॅनिमेशन या प्रकारात क्ले अॅनिमेशन, कट आउट अॅनिमेशन याचा समावेश होतो. यासाठी तुम्हाला स्कल्पचर ची चांगली जान असणे आवश्यक असते. शोन द शिप हि टेलेव्हिजन सीरिअल आठवत असेल तर ती म्हणजे क्ले मेशन आहे. मोशन ग्राफिक्स मध्ये लोगो, टायपोग्राफी यांचा विचार करून अॅनिमेशन केले जाते.
अॅनिमेशन उद्योगाची व्याख्याच ज्यामुळे बदलली ते अॅनिमेशन म्हणजे टू डी आणि थ्री डी अॅनिमेशन. जे अॅनिमेशन कालपर्यंत केवळ एक कला होते ते आता संगणकामुळे तंत्रज्ञान बनले. संगणकावर केल्या जाणाऱ्या टू डी म्हणजेच द्व्मितीय अॅनिमेशन ला आपण वेक्टर प्रकारात धरू शकतो. सादरीकरण करण्यासाठी हे एक प्रभावी माध्यम आहे. काही संगणक प्रोग्रामचा वापर करून या प्रकारचे अॅनिमेशन तयार केले जाते. इथे फक्त स्टोरी बोर्डिंग पर्यंत चित्रकलेचा संबध असतो नंतर पूर्ण तंत्र वापरायचे असते. जे टू डी अॅनिमेशनचे तेच थ्री डी अॅनिमेशन चे. हे आधुनिक असे कलात्मक तंत्र जगातल्या प्रत्येक उद्योगात वापरले जात आहे. डिजिटल हि संकल्पना यामुळेच शक्य बनली आहे. अॅनिमेशनचा उपयोग येणाऱ्या काळात नव्या नव्या क्षेत्रातही केला जाणार असल्याने या क्षेत्रात सतत मनुष्यबळाची कमतरता भासत राहणार असल्याने रोजगाराच्या हमखास संधी उपलब्ध होत राहणारा आहेत.
दहावी नंतर अॅनिमेशन क्षेत्रातील करीयर करण्यासाठी क्लासिकल अॅनिमेशन जर निवडणार असाल तर आधी चित्रकला फौंडेशन आणि मग जीडी आर्ट्स- कमर्शिअल करून तुम्ही सहजच या क्षेत्रात येऊ शकता. डिजिटल अॅनिमेशनच्या क्षेत्रात जाण्यासाठी दहावी नंतर कोणत्याही प्रकारच्या खाजगी अॅनिमेशन शिकविण्याची संधी असलेल्या संस्थेतून आपण हे प्रशिक्षण घेऊन शकता. विविध प्रकारचे कोर्सेस यासाठी वेगवेगळ्या संस्था राबवीत आहेत. दहावी नंतर केंद्र आणि राज्य सरकारच्या कौशल्य विकास अभ्यासक्रमात अॅनिमेशन अभ्यासक्रमाचा समावेश करण्यात आलेला असल्याने त्याही संधीचा विद्यार्थी लाभ घेऊ शकतात. महाराष्ट्र राज्य बोर्ड ऑफ टेक्निकल एज्युकेशन मध्ये अॅनिमेशन विषयावरील दोन वर्षाचा डिप्लोमा अभ्यासक्रम राबविला जातो. याला देखील दहावी नंतर प्रवेश घेता येतो. बारावी नंतर तुम्ही कला, विज्ञान आणि वाणिज्य कोणत्याही शाखेतून अनेक विद्यापीठामार्फत राबविल्या जाणाऱ्या बी.एस.स्सी इन अॅनिमेशन, मल्टीमिडिया-ग्राफिक्स आणि अॅनिमेशन अश्या अभ्यासक्रमात प्रवेश घेऊ शकता. महाराष्ट्रातल्या एकूणच सर्व विद्यापीठात असे अभ्यासक्रम उपलब्ध आहेत. शिवाय अनेक विद्यापीठामधून दहावी नंतरही प्रवेश घेऊन कौशल्य विकासाच्या अंतर्गत अॅनिमेशनचे प्रशिक्षण घेता येईल. यापेक्षा अधिक उच्च शिक्षणासाठी आपण जगातल्या अनेक विद्यापीठामध्ये संधी आहेत, पिक्सार, डिस्ने यासारख्या ख्यातनाम संस्था ही शिक्षण व्यवस्थेशी जोडून घेत अॅनिमेशन शिक्षणाच्या संधी उपलब्ध करून देत आहेत.
संतोष रासकर,
संचालक,
सृजन कॉलेज ऑफ डिझाईन
पुणे
९८९०१८०१२३
www.srajan.in