माहिती तंत्रज्ञानाच्या या युगात ज्या प्रमाणे अनेक क्षेत्रात क्रांती झाली आहे त्याचे करणाच मुळात माहिती चा साठा करू शकणे आणि तो सर्वांपर्यंत पोहचवणे या क्षमतेत आहे. माहिती आणि तंत्रज्ञानाच्या या यशात सर्वाधिक वाटा इंटरनेट चा आहे. माहिती गोळा करणे तिचे वितरण करणे या दृष्टीने इंटरनेट सोडून दुसरा पर्याय नाही. इंटरनेटच्या माध्यमातून माहिती सादर करण्याचे सर्वात महत्वाचे आणि एकमेव माध्यम म्हणजे वेब. वेब म्हणजे www अर्थातच वर्ल्ड वाईड वेब. वेब साठी आता आणखी एक पर्याय पुढे येतो आहे तो म्हणजे मोबाईल बेस app चा परंतु या या app साठी देखील वेब बेस सर्विस द्यावीच लागते.
मुळातच वेब हि संकल्पना माहितीच्या युगाच्या केंद्रस्थानी आहे. सामान्यपणे इंटरनेट आणि बेव हि संकल्पना आपणा सर्वांना एकच आहे असे वाटते. मुळात इंटरनेट हि एकमेकांशी टेलिफोन वायर किंवा वायरलेस पद्धतीने जोडलेल्या नेटवर्क चे एक जाले आहे तर वेब म्हणजे जागतिक स्तरावर केलेले माहितीचे संकलन आणि त्याचे प्रसारण करणारी व्यवस्था असे म्हणता येईल. ईमेल, ब्लॉग, फोरम, सोशल नेट्वर्किंग या सारख्या माध्यमातून जगभरात माहितीचे आदानप्रदान होत असताना वेब हाच एकमेव पर्याय आहे. आता कल्पना करा कि जर एक दिवस वेब बंद ठेवले किती मोठ्या प्रमाणात माहितीची  देवाणघेवाण होऊ शकणार नाही? जणू काही संपूर्ण जग एकाच ठिकाणी थांबले आहे अशी परिस्थिती निर्माण होईल.
जगाच्या दृष्टीने वेबसाईट हे सर्व प्रकारच्या कामाचे आणि व्यवहाराचे एक महत्वपूर्ण माध्यम आहे त्यामुळे आजमितीला इंटरनेट च्या माध्यमातून असंख्य किंवा मोजता येणार नाहीत इतक्या वेबसाईट सातत्याने प्रकाशित होत आहेत. शिवाय ज्या आधीच्या प्रकाशित आहेत त्यामध्येही सातत्याने नव्या माहितीचा भरणा होत आहे. नव्या वेबसाईट बनवणे आणि जुन्यामध्ये बदल करणे या कामासाठी वेब डिझायनर आणि वेब डेव्हलपर अश्या दोन वेगवेगळ्या कौशल्य प्राप्त असणाऱ्या कुशल मनुष्य बळाची गरज आहे.  या दोनही प्रकारच्या मनुष्य बळाला आज फार मोठ्या प्रमाणात मागणी असतानाही आपल्याकडे डिझायनर म्हणजे करियर नाही या असलेल्या संकल्पनेमुळे फार मोठी खिळ बसलेली दिसून येते. तरी देखील उद्योग जगताचे आकडे मिळवले तर लक्षात येईल कि या उद्योगाने केवळ भारतात मागच्या वर्षी केलेली उलाढाल हि अंदाजे ४५ हजार कोटी रुपयांच्या घरात होती. म्हणजे यातल्या रोजगाराच्या संधी किती आहेत हे आपल्या लक्षात आलेच असेल.
वेब डिझायनर म्हणजे सामान्यपणे static वेबसाईट ची रचना करणारा. संगणकाच्या पडद्यावर तुमची वेबसाईट अधिक सुदंर दिसावी म्हणून योग्य प्रकारे रंगसंगती आणि  ग्राफिक्स यांची रचना करणारा. मोबाईलच्या जमान्यात संगणकाच्या पडद्याबरोबर मोबाइलच्या छोट्या पडद्यावर छान दिसणारी रीस्पोन्सीव वेब साईटची रचना करणारा तो चांगला वेब डिझायनर. अश्या कौशल्यासाठी उत्तम अश्या कलात्मक दृष्टीकोनाची व्यक्ती आवश्यक आहे. तुम्हाला जर चित्रकलेची आवड असेल, रंगसंगतीची जाण असेल तर तुम्ही चांगले वेब डिझायनर होऊ शकता. यासाठी तुम्हाला विविध प्रकारच्या संगणक प्रणाली बरोबर सॉफ्टवेअर ची माहिती करून घेणे आवश्यक असते. विशेष करून फोटो एडीट करणारे, चांगले ग्राफिक्स तयार करणारे आणि अनीमेशन करणारे सॉफ्टवेअर तुम्हाला चांगल्या प्रकारे आत्मसात करावे लागतील. त्याच बरोबर वेब चे एक वेगळे रचना शास्त्र असते उदाहरण म्हणून ज्या प्रमाणे वर्तमान पत्र आठ कॉलम मध्ये छापले जाते तसे वेब ची रचना हि बारा कॉलम मध्ये केल्यास ते अधिक उत्तम जमते. तेही समजून घेतले पाहिजे. वेब डिझायनर म्हणून अश्या रचना शास्त्राची देखील काही सॉफ्टवेअर आहेत त्याचा अभ्यास असणे आवश्यक आहे. जसे कि HTML.
वेब डेवलपर हा डायनामिक वेबसाईट तयार करण्यासाठी लागत असतो. यासाठी तुमच्याकडे सॉफ्टवेअर डेवलपमेंट करणाऱ्या प्रोग्रम्सचे योग्य ज्ञान असणे आवश्यक आहे. php, asp.net, java, j-query या सारख्या संगणक भाषांचे उत्तम ज्ञान तुम्हाला वेब डेवलपर बनविते. वेब डेवलपर वेब साईटद्वारे संवाद साधण्यासाठी आणि माहितीच्या आदान प्रदानासाठी संरचित करत असतो.
या शिवाय या क्षेत्रात इतर प्रकारची कामे असतात. जसे कि सर्च इंजिन ओप्टीमायझेषन, सर्च इंजिन मनेजर, डिजिटल मार्केटिंग,यु आय डिझायनर, यु एक्स डेवलपर, फ्रंट एंड डेवलपर, कंटेंट डिझायनर आणि कंटेंट डेवेलपर. एकूणच वेब विश्वाचा पसारा इतका मोठा आहे कि तुम्हाला इथे करण्यासारखे भरपूर आहे आणि रोजगाराच्या तर प्रचंड संधी आहेत.
दहावी, बारावी नंतर किंवा अगदी कोणत्याही स्तरावरच्या शिक्षणानंतर या क्षेत्रातील शिक्षण घेता येते. अनेक खाजगी संस्था मधून या प्रकारचे शिक्षण तुम्ही दहावी नंतर सुरु करू शकता. दहावी नंतर विविध प्रकारचे सरकारमान्य खाजगी संस्था मधून आपण वेब डिझाईन करणे शिकण्यास सुरु करू शकता. अगदी सहा महिन्यापासून एक वर्षापर्यन्तचे अनेक कोर्सेस यासाठी उपलब्ध आहेत. एवढ्या छोट्या कोर्स्माधुन्ही तुम्ही करीयरची सुरवात करू शकता. शिवाय तुम्ही तुमचे पारंपारिक शिक्षण म्हणजे अकरावी – बारावी देखील यासोबत करू शकता. जर तुम्ही वेब हेच करीयर निवडणार असाल तर बारावी (आयटी) - एमसीव्हीसी ला प्रवेश घेऊन वेब क्षेत्रातल्या करियरसाठी सुरवात करता येईल. केंद्र सरकारच्या पंतप्रधान कौशल विकास योजनेत आणि महाराष्ट्र सरकारच्या प्रमोद महाजन कौशल विकास अभियानात या अभ्यासक्रमाचा समावेश आहे. या अभियानाच्या माध्यमातून तुम्ही शिक्षण घेत असाल तर हे शिक्षण अगदी मोफत आणि सर्वासाठी खुले आहे.  अनेक विद्यापीठे बारावी नंतर यासाठी डिग्री अभ्यासक्रम राबवीत आहेत. यशवंतराव चव्हाण महाराष्ट्र मुक्त विद्यापीठाच्या बी.एसस्सी. डिग्री इन एमजीए मध्ये वेब डिझायनिंग शिकविले जाते. राष्ट्रीय इलेक्ट्रॉनिकी एवं सूचना प्रौद्योगिकी संस्थान सारख्या संस्थामधून देखील वेब साठीचे योग्य प्रशिक्षण उपलब्ध आहे. याशिवाय बीसीएस. बिसिए. बी.ई.-आयटी किंवा कम्प्युटर करूनही तुम्ही वेब च्या जगात प्रवेश करू शकता. थोडक्यात सांगायचे झाले तर प्रमाणपत्र कोर्सेस पासून डिप्लोमा आणि पदवी पासून पदव्युत्तर अश्या सर्व प्रकारचे प्रशिक्षण या क्षेत्रात घेता येऊ शकते.  अनेक विद्यापीठांनी कौशल्य विकास कार्यक्रमांतर्गत असे अभ्यासक्रम सुरु केले आहेत आणि येणाऱ्या काळात या क्षेत्रातील पदव्युत्तर शिक्षण देखील निश्चित उपलब्ध होईल. खरे सांगायचे तर अनेकदा आपण सरकारी आणि विद्यापीठ अश्या मान्यताप्राप्त शिक्षणाच्या संधी शोधात असतो परन्तु वेब डिझाईन आणि डेवलपमेंट सारख्या क्षेत्रात आज फार मोठ्या संधी खाजगी प्रशिक्षण संस्थाच्या माध्यमातून उपलब्ध करून दिल्या गेल्या आहेत. या खाजगी शिक्षण संस्था मध्ये आपण दहावी-बारावी किंवा केव्हाही प्रवेश घेऊन वेब डिझाईन शिकू शकता. ज्याप्रमाणे साक्षरते नंतर संगणक साक्षरता आले त्या प्रमाणे येणाऱ्या काळात निश्चित वेब साक्षरतेला महत्व येणार आहे.
रोजगाराच्या संधी पाहता या क्षेत्रात योग्य कौशल्य विकासाच्या आधारावर प्रत्येकालाच फार मोठ्या संधी उपलब्ध करणारा काळ हा जवळ येऊन ठेपला आहे. सहज शिक्षणातून यातील कौशल्ये विकसित करून रोजगाराच्या संधीला आपण गवसणी घालू शकतो.



संतोष रासकर,
संचालक,
सृजन कॉलेज ऑफ डिझाईन
पुणे
९८९०१८०१२३
www.srajan.in